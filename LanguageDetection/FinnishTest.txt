Halvat lentoliput, lentoyhtiöiden kova kilpailu ja Euroopan Unionin tavoite säästää lennonjohdon kustannuksia.
Nämä ovat kolme keskeisintä syytä sille, miksi Finavia perustaa uuden aluelennonjohdon Vantaalle.
Tampereella nyt toimiva aluelennonjohto siirretään Finavian mukaan vähitellen Vantaalle. 
Vuonna 2018 yhtiö arvioi, onko Tampereelle jäävä, kutistuva aluelennonjohto syytä sulkea kokonaan.
Finavian lennonvarmistuksen liiketoimintajohtaja Raine Luojus sanoo, ettei lentoliikenteen turvallisuus ole uhattuna.
Nykypäivänä ei ole väliä, missä aluelennonjohdon työpiste sijaitsee, kunhan tietoliikenneyhteydet on turvattu.
Samalla Luojus katkoo siivet spekulaatioilta, että aluelennonjohto voitaisiin siirtää ulkomaille.
Sitä ei tule koskaan tapahtumaan. 
Aluelennonjohto tulee aina olemaan Suomessa. 
Päinvastoin meidän tavoitteemme on tarjota lennonjohdon palveluja naapurivaltioille, kuten Virolle tai Ruotsille, Luojus sanoo.
Liikenneministeri Merja Kyllönen (vas.) arvioi, että riski työpaikkojen valumiseen ulkomaille kuitenkin on olemassa.
En tahtoisi olla sellaisessa tilanteessa. 
Jos emme ole valmiita uudistumaan, jäämme kilpailussa jälkeen, Kyllönen perustelee uudistuksia.
Vantaalle ei haluta muuttaa Tampereen Aitovuoressa työskentelevät aluelennonjohtajat eivät ole halukkaita muuttamaan Vantaalle, kertoo Suomen lennonjohtajien yhdistyksen puheenjohtaja Sami Fabritius.
Finavian siirtymistarjous koskee kaikkia noin 70 aluelennonjohtajaa. 
Heidän lisäkseen Aitovuoressa työskentelee 30 henkilöä teknisissä ja muissa tukitehtävissä.
Kyllä tuntuu siltä, että tähän työnantajan puolelta pieni kiristys liittyy. Toki vuoteen 2018 on vielä pitkä aika, sanoo Fabritius.
Fabritiuksen mukaan aluelennonjohto on teknisesti täysin mahdollista hoitaa Vantaalta käsin. 
Henkilökuntaa tarvitaan suunnilleen saman verran kuin Tampereellakin.
Tampereen aluelennonjohto valvoo nyt koko Suomen ilmatilaa. 
Helsinki-Vantaan ja muiden lentoasemien lennonjohtajat taas huolehtivat omalle kentälleen saapuvista ja sieltä lähtevistä lennoista.
Fabritius ei usko, että monikaan Tampereen aluelennonjohtajista voisi työllistyä esimerkiksi Tampere-Pirkkalan lentokentälle. 
Siellä lennonjohtajia on noin 15.
Aluelennonjohtajan työkenttä on sen verran erilainen kuin muiden lennonjohtajien, että tehtävästä toiseen ei voi siirtyä suoraa päätä, hän sanoo.
Kyse kilpailukyvystä Ministeri Kyllösen mukaan aluelennonjohdon uudistuksessa on kyse ennen kaikkea kilpailukyvystä.
Kyse on siitä, pystyykö koko Eurooppa olemaan kilpailukykyinen. 
Haasteena on kehittää lentoliikennettä niin, että päästöt, polttoaineen kulutus ja hintataso pysyvät mahdollisimman alhaisina.
Luojus sanoo, että yhtiön lennonjohto on ollut tappiollista toimintaa.
Kaikissa Euroopan maissa tehdään samoja tehostamistoimia. EU:n tavoite on, että lentolippujen hinnat laskisivat.
Finavian mukaan Suomi on jo nyt tehnyt yhteistyötä Ruotsin ja Norjan kanssa. Yhtiö selvittää myös yhteistyön tiivistämistä Viroon ja Latviaan.